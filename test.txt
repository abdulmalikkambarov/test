Yulduz gravitatsiya bilan bog'langan yorqin plazma sharidir. Hayotining oxirida yulduz shuningdek degenerat moddani ham o'zi ichiga olishi mumkin. Yerga eng yaqin yulduz Quyoshdir, u Yerdagi energiyaning asosiy manbai hamdir. Boshqa yulduzlar, atmosfera hodisalari to'siq bo'lmasa, Yer sirtidan qo'zg'almas yorug' nuqtalar bo'lib ko'rinadi. Tarixan osmon sferasidagi yorqin yulduzlar turkum va asterizmlarga to'plantirilgan, eng yorqinlariga nomlar ham berilgan. Astronomlar yulduzlar haqidagi ma'lumotlarni zijlarga yig'ishgan.

Hayotining kamida biror qismida yulduz yadrosidagi vodorod termoyadroviy reaksiyasi energiyasi nurlanishi hisobiga charaqlaydi. Geliydan og'ir deyarli barcha tabiiy kimyoviy unsurlar yulduzlar nurlanishi yoki portlashidagi nukleosintez tufayli yuzaga kelgan. Astronomlar yulduz massasi, yoshi, kimyoviy tarkibi va boshqa xossalarini uning spektri, yorqinligi va fazodagi harakatini kuzatib aniqlay olishadi. Yulduz massasi uning evolutsiyasi va taqdirini belgilovchi bosh mezondir. Yulduzning boshqa xarakteristikalari uning o'tmishi, diametri, aylanishi, harakati va harorati orqali aniqlanadi. Yulduz haroratining uning yorqinligiga nisbati jadvali, yoki Hertzsprung–Russell diagrammasi (H-R diagramma), yulduz yoshi va evolutsiyaviy holatini bilishga yordam beradi.

Yulduz vodoroddan iborat materiya buluti kollapsi bilan boshlanadi, unda oz miqdorda geliy va og'irroq unsurlar ham bo'lishi mumkin. Yulduz yadrosi yetarlicha zich bo'la boshlaganida vodorodning bir qismi yadroviy reaksiya orqali zudlik bilan geliyga aylanadi. Yadrosidan tashqaridagi yulduz massasi yadrodan energiyani radiatsiya va konveksiya jarayonlari orqali sirtga olib chiqadi. Yulduzning ichki bosimi uni keyingi kollapsdan (o'z ichiga qulab tushishdan) saqlaydi. Vodorod yoqilg'isi tugaganida, massasi Quyosh massasining kamida 0,4 bo'lgan yulduz kengayib, qizil gigantga aylanadi, ba'zi hollarda og'irroq unsurlar ishlab chiqarishni boshlaydi. Keyin yulduz degenerat shaklga o'tib, moddasining bir qismini yulduzlararo muhitga chiqaradi, bu modda u yerda og'ir unsurlari ko'proq bo'lgan yangi yulduzlar avlodini shakllantiradi.

Juft va ko'p-yulduzli tizimlar bir-biri bilan gravitatsiya orqali bog'langan va bir-birining atrofida sobit orbitalarda aylanuvchi ikki yoki undan oshiq yulduzlardan iborat bo'ladi. Bunday yulduzlar evolutsiyasiga ularning o'zaro gravitatsiyasi katta ta'sir ko'rsatishi mumkin. Yulduzlar klaster yoki galaktika kabi o'zaro gravitatsiyaviy bog'liq yanada kattaroq tizimlar ichiga kirishi mumkin.

Kuzatuv tarixi

Odamlar qadim zamonlardan yulduzlar hosil qiladigan naqshlarni kuzatib kelishadi. Arslon yulduz turkumini arslon shaklida tasvirlovchi ushbu rasmni 1690-yili Johannes Hevelius chizgan.
Tarixan, yulduzlar dunyo tamaddunlari uchun muhim bo'lib kelgan. Ular diniy rituallar qismi va astronomik navigatsiya, yo'l topish uchun kerak bo'lgan. Ko'pgina qadimgi astronomlar yulduzlar osmon sferasida qo'zg'almay turadi. deb ishonishgan. Astronomlar o'zaro kelishib yulduzlarni yulduz turkumlariga guruhlashgan va ulardan sayyoralar va Quyosh joyi va harakatini aniqlashdan foydalanishgan. Quyoshning orqa fondagi yulduzlarga va ufqqa nisbatan harakati ziroatchilikni tartibga solish uchun taqvimlar yaratishda ishlatilgan. Bugunda ishlatiladigan Grigoriy taqvimi aynan shunday Quyosh taqvimlaridan biridir, u Yer aylanish o'qi burchagining Quyoshga nisbatiga asoslangan.

Eng qadimiy batartib yulduz jadvali eramizdan avvalgi 1534-yili Misr astronomiyasida paydo bo'lgan. O'sha jadvalga zamondosh Bobil jadvali Mesopotamiyada eradan avvalgi taxminan 1531–1155-yillarda tayyorlangan.

Ilk yunon yulduz katalogi eradan avvalgi 300-yillarda Aristill va Timoxaris tomonidan yaratilgan. Hipparx yulduz katalogi (e.a. II asr) 1020 yulduzni ichiga olib, Ptolemey yulduz katalogini yig'ishda ishlatilgan. Hipparx shuningdek birinchi bo'lib yangi yulduzni kash etgan. Aksariyat yulduzlar va turkumlarning bugungi nomlari yunon astronomiyasidan keladi.

Osmonning o'zgarmasligi haqidagi fikrlarga qaramay, Xitoy astronomlari yangi yulduzlar paydo bo'lishidan boxabar edilar. Eramizning 185-yilida ular birinchi bo'lib, hozirda SN185 nomi bilan ataladigan supernova haqida kuzatuv qaydlarini yozib qoldirishdi. Tarixdagi eng yorqin yulduz hodisasi 1006-yili misrlik Ali ibn Ridvon va ba'zi xitoy astronomlar tomonidan kuzatilgan SN 1006 supernovasi edi. Qisqichbaqa tumanligiga asos bo'lgan SN 1054 supernovasi ham xitoy va musulmon astronomlar tomonidan kuzatilgan edi.

O'rta Asrlardagi musulmon astronomlar yulduzlarga shu kunda hamon ishlatiladigan nomlar berishgan, yulduzlar joylashuvini hisoblash uchun asboblar ixtiro etishgan. Ular ilk katta rasadxonalar qurib, zijlar yig'ishgan. Bular orasiga yulduzlar, klasterlar (jumladan, Omicron Velorum va Brocchi klasteri) va galaktikalarni (jumladan, Andromeda galaktikasi) kuzatgan fors astronomi Abdulrahmon al-So'fiy yozgan Qo'zg'almas yulduzlar kitobi (964) kiradi. A. Zahoor yozishicha, XI asrda xorazmlik Abu Rayhon Beruniy Somon Yo'lini tumanlik xususiyatlariga ega yulduzlardan iborat qilib tasvirlagan hamda 1019-yilgi oy to'silishi paytida yulduzlar kengligini yozib qoldirgan.

Josep Puig yozishicha, Al-Andaluslik astronom Ibn Bajja 1106-1107-yillardagi Yupiter va Mars ro'para turishini kuzatib, Somon Yo'li bir-biriga deyarli tegib turadigan, nuri oy ostidagi materialdan qaytgani uchun yaxlit ko'rinadigan yulduzlardan tashkil topgani haqidagi fikrni o'rtaga tashlagan.


Ushbu rasmda Andromeda Urania ko'zgusi sifatida tasvirlangan. London, 1825
Tycho Brahe kabi erta yevropalik astronomlar tungi osmonda yangi yulduzlarni (ularga novae nomini berishgan) ko'rib, samo o'zgarmas emasligi haqidagi fikrni taklif etishgan. 1584-yili Giordano Bruno yulduzlar Quyosh kabi ekanligi, atrofida Yer kabi boshqa sayyoralar aylanishi mumkinligi haqida yozgan, bu fikr ungacha yunon faylasuflari Demokrit va Epikur, hamda islom kosmologlari (jumladan Faxr al-Din al-Roziy) tomonidan o'rtaga tashlangandi. XVII asrga kelib, yulduzlar Quyosh kabi ekanliklari haqidagi taxmin astronomlar konsensusiga yaqinlashayotgan edi. Nega bu yulduzlar Quyosh tizimiga sezilarli gravitatsiyaviy ta'sir etmasligini izohlash uchun Isaac Newton yulduzlar barcha yo'nalishda teng tarqalgan, deb taxmin qilgan, bu taxminni teolog Richard Bentley ma'qullagan.

Italyan astronomi Geminiano Montanari 1667-yili Algol yulduzi yorqinligi o'zgarishini kuzatgani haqida yozgan. Edmond Halley bir juft „qo'zg'almas“ yulduz o'z harakatini o'lchab, ularning joylashuvi Ptolemey va Hipparx zamonidan beri o'zgarganini namoyish etdi. Yulduzgacha masofani birinchi marta Friedrich Bessel 1838-yili parallaks uslubi bilan hisobladi (Oqqush 61, 11,4 yorug'lik yili uzoqlikda). Parallaks o'lchovlari yulduzlarning bir-biridan juda uzoqda tarqalganligini ko'rsatdi.

William Herschel osmondagi yulduzlar tarqalish miqyosini aniqlashga uringan birinchi astronom edi. 1780-yillarda u 600 yo'nalishda o'lchovlarni amalga oshirib, har bir yo'nalishda nechta yulduz borligini sanagan. Bundan kelib chiqib u yulduzlar soni Somon Yo'li markazi tomon keskin oshib borishi xulosasiga kelgan. Uning o'g'li John Herschel shu tadqiqotni janubiy yarimsharda takrorlab, yana shu xulosaga kelgan. William Herschel shuningdek ba'zi yulduzlar juftlik hosil qilishini aniqlagan.

Yulduz spektroskopiyasi faniga Joseph von Fraunhofer va Angelo Secchi asos solishgan. Ular Sirius va boshqa yulduzlarning spektrlarini Quyoshniki bilan solishtirib, yutilish chiziqlaridagi farqlarni aniqlashdi, bu qora chiziqlar spetsifik chastotalar yutilishini ko'rsatadi. 1865-yili Secchi yulduzlarni spektrlariga ko'ra sinflarga ajratishni boshladi. Biroq zamonaviy yulduz tasniflash 1900-yillarda Annie J. Cannon tomonidan boshlangan.

XIX asr davomida qo'shaloq yulduzlarni kuzatish ahamiyati oshib bordi. 1834-yili Friedrich Bessel Sirius o'z harakatini kuzatib, uning yashirin yo'ldoshi borligi haqida taxmin qildi. Edward Pickering 1899-yili Mizar yulduzi spektr chiziqlarining 104 kunlik davr bilan bo'linishini kuzatib, birinchi spektral-qo'shaloq yulduzni ochdi. Ko'pgina qo'shaloq yulduz tizimlari haqida kuzatuvlar William Struve va S. W. Burnham kabi astronomlar tomonidan yig'ilib, yulduzlar massasini orbital unsurlarni hisoblash orqali aniqlash imkonini berdi. Qo'shaloq yulduzlar orbitasini teleskop kuzatuvlaridan chiqarish muammosini birinchi bo'lib Felix Savary 1827-yili hal qildi. Yigirmanchi asrda yulduzlarni ilmiy o'rganish keskin rivojlandi. Fotografiya astronomiyaning muhim quroliga aylandi. Karl Schwarzschild yulduz rangi, demakki uning harorati uning yulduz kattaligini fotografik kattalagiga solishtirish orqali aniqlanishi mumkinligini kashf qildi. Fotoelektrik fotometr yaratilishi turli to'lqin uzunliklari intervallarida yulduz kattaliklarini aniq o'lchash imkonini berdi. 1921-yili Albert A. Michelson Hooker teleskopida interferometr ishlatib, yulduz diametrini birinchi bo'lib o'lchadi.

Yulduzlarning fizik tuzilishi haqidagi muhim konseptual ishlar XX asr birinchi yarmidan boshlandi. 1913-yili Hertzsprung-Russell diagrammasi yaratilib, yulduzlar astrofizikasi olg'a siljidi. Yulduzlar ichki tuzilishi va evolutsiyasini tushuntiruvchi muvaffaqiyatli modellar ishlab chiqildi. Yulduzlar spektri ham kvant fizikasidagi rivojlanish tufayli muvaffaqiyatli izohlandi. Natijada yulduzlar atmosferasi kimyoviy tarkibini aniqlash imkoni paydo bo'ldi.

O'ta yangi yulduzlarni hisobga olmaganda, alohida yulduzlar asosan galaktikalarning mahalliy guruhimizda, xususan Somon Yo'limizda kuzatilgan. Lekin ayrim yulduzlar Yerdan 100 million yorug'lik yili uzoqlikdagi Boshoq klasteridagi M100 galaktikasida kuzatilgan. Mahalliy superklasterda yulduz to'plamlarini kuzatish mumkin, zamonaviy teleskoplar millionlab yorug'lik yili uzoqlikdagi alohida yulduzlarni kuzata oladi (masalan, Sefeida). Biroq mahalliy superklasterdan tashqarida na alohida, na to'plam yulduzlar kuzatilgan. Yagona istisno bir milliard yorug'lik yili masofadagi yuz minglab yig'ilgan ulkan yulduz to'plamining xira tasviridir.

Nomlanishi
Asosiy maqola: Yulduzlar nomenklaturasi
Yulduz turkumlari haqida tushuncha Bobil davridayoq mavjud edi. Qadimgi osmon kuzatuvchilar yulduzlar joylashuvini naqshlar shaklida tasavvur qilib, bu chizgilarni o'zlarining asotirlariga yo'yishar edilar. Bu naqshlarning o'n ikkitasi ekliptika tasmasida yotib, astrologiyaga asos bo'ldi. Ko'p yaqqol yulduzlarga arabcha yo lotincha alohida nomlar ham berilgan edi.

Nafaqat tayinli yulduz turkumlari va Quyoshning o'zi, balki yulduzlar umuman o'z asotirlariga ega. Qadimgi yunonlarga ba'zi „yulduzlar“ (aslida sayyoralar) turli muhim ilohlarni namoyon etardi, ular shu qarashlardan kelib chiqib osmon jismlariga Merkuriy, Venera, Mars, Yupiter va Saturn nomlarini berishgan. Uran va Neptun ham yunon va Rim xudolari nomlaridir, biroq bu sayyoralar u paytlarda ma'lum bo'lmay, keyinchalik ochilgan.

1600-yillarda yulduz turkumlari nomlari osmonning tegishli hududlaridagi yulduzlarni nomlashda ishlatildi. Olmon astronomi Johann Bayer qator yulduz xaritalarini yaratib, har bir yulduz turkumidagi yulduzlarni belgilash uchun yunon harflarini ishlatdi. Keyinroq yulduzning o'ng ochilishiga asoslangan raqamli tizim ixtiro etilib, John Flamsteed'ning "Historia coelestis Britannica" (1712) kitobidagi yulduz katalogiga qo'shildi va bu tizim Flamsteed belgilashi yoki Flamsteed raqamlashi deb atala boshlandi.

Fazo huquqi ostida osmon jismlarini nomlash vakolatiga ega yagona organ Xalqaro Astronomiya Ittifoqidir (XAI). Qator xususiy shirkatlar yulduz nomlarini sotishadi, bu Britaniya kutubxonasi tomonidan tartibga solinmagan tijorat, deb atalgan.   Biroq XAI o'zini bunday tijoratdan uzoq tutadi, bu nomlarni XAI na tan oladi, na ishlatadi.  O'zboshimchalik bilan osmon jismlariga nom berish va bu nomlarni „rasmiy“ deb sotish firibgarlikdir.    

O'lchov birliklari
Yulduz parametrlarini SI yoki SGS birliklari orqali ifoda etish mumkin bo'lsa-da, massa, yorqinlik va radiuslarni Quyosh xarakteristikalariga asoslanib ifodalash qulayroqdir:

Quyosh massasi:	M⊙ = 1.9891 × 1030 kg
Quyosh yorqinligi:	L⊙ = 3.827 × 1026 vatt
Quyosh radiusi:	R⊙ = 6.960 × 108 m
Qizil gigant radiusi yoki qo'shaloq yulduz katta yarim o'qi kabi katta uzunliklar odatda astronomik birlik (AB) — Yer va Quyosh orasidagi o'rtacha masofa (150 million km) orqali ifodalanadi.

Shakllanishi va evolutsiyasi
Asosiy maqola: Yulduz evolutsiyasi
Yulduzlar yulduzlararo muhitdagi yuqori zichlikli keng mintaqalarda shakllanadi, biroq bu zichlik hamon yerdagi vakuum kamerasi ichidagi muhitdan siyrakroqdir. Ushbu mintaqalar molekular bulutlar deyiladi, ular asosan vodorod, 23-28% geliy va oz miqdorda og'irroq unsurlardan iborat bo'ladi. Yulduz hosil qiluvchi shunday mintaqaga Orion tumanligi misoldir. Bunday molekular bulutlardan massiv yulduzlar shakllanar ekan, ular bu bulutlarni kuchli yoritadi. Ular shuningdek vodorodni ionlatib, H II mintaqa yaratadi.

Protoyulduz shakllanishi
Asosiy maqola: Yulduz shakllanishi
Yulduz shakllanishi molekular bulutdagi massiv yulduz portlashlari, turli molekular bulutlar yoki galaktikalar to'qnashuvi tufayli yuzaga kelgan gravitatsiyaviy beqarorlik bilan boshlanadi. Mintaqa gravitatsiyaviy beqarorlik kriteriyini qoniqtiruvchi zichlikka yetganida, u o'z gravitatsiyaviy kuchi ostida siqila boshlaydi.


Rassom tasavvurida zich molekular bulut ichida yulduz tug'ilishi. NASA rasmi
Bulut siqilar ekan, zich chang va gaz yig'malari globulalarni hosil qiladi. Globula ham siqilib, zichlik oshgach, gravitatsiyaviy energiya issiqlikka aylanib, harorat ko'tariladi. Protoyulduz buluti barqaror gidrostatik muvozanatga yetgach, bulut markazida protoyulduz shakllanadi. Ushbu bosh ketma-ketlikkacha yulduzlar ko'pincha protosayyoraviy disk bilan o'ralgan bo'ladi. Gravitatsiyaviy siqilish davri 10-15 million yil davom etadi.

Massasi 2 Quyosh massasidan kam erta yulduzlar T Tauri, bundan oshiq massalilari esa Herbig Ae/Be yulduzlari deyiladi. Ushbu yangi tug'ilgan yulduzlar ularning aylanish o'qlari bo'ylab gaz oqimlarini chiqaradi, bu oqimlar siqilayotgan yulduz burchak momentini kamaytirishi va Herbig-Haro obyektlari deb nomlangan kichik tumanliklarni keltirib chiqarishi mumkin. Ushbu oqimlar, yaqin yulduzlar nurlanishi bilan birga, ichida yulduz shakllangan bulutni tarqatib yuborishi mumkin.

Bosh ketma-ketlik
Asosiy maqola: Bosh ketma-ketlik
Yulduzlar hayotlarining 90% vaqtini yadroga yaqin yuqori harorat va bosimli reaksiyalarda vodoroddan geliy sintezlash bilan o'tkazadi. Bunday yulduzlar bosh ketma-ketlik degan sohada joy olib, mitti yulduzlar, deb nomlanadi. Nol yoshli bosh ketma-ketlikdan boshlab yulduz yadrosidagi geliy nisbati davomli oshib boradi. Natijada, yadrodagi sintez sur'atini ushlab turish uchun, yulduz harorat va yorqinlikda asta-sekin o'sib boradi–masalan, Quyosh bundan 4,6 milliard yil avval bosh ketma-ketlikka yetganidan so'ng yorqinligini 40% ga oshirgani hisoblangan.

Har bir yulduz zarrachalar shamolini chiqarib, fazoga uzluksiz ravishda gaz sepadi. Aksariyat yulduzlar uchun bunday yo'qotiladigan massa ahamiyatsiz. Quyosh yiliga massasining 10−14 qismini, butun hayoti davomida esa 0.01% massasini yo'qotadi. Biroq juda katta massali yulduzlar yiliga 10−7 dan 10−5 gacha quyosh massasini yo'qotishi mumkin, bu ularning evolutsiyasiga jiddiy ta'sir etadi. Massasi Quyoshnikidan 50 va undan ortiq marta ko'p yulduzlar bosh ketma-ketlik paytida massasining yarmidan ko'pini yo'qotishi mumkin.


Quyoshni o'z ichiga oladigan yulduzlar to'plami uchun Hertzsprung–Russell diagrammasiga misol.
Yulduzning bosh ketma-ketlikda bo'lish vaqti asosan u sintez qila oladigan yoqilg'i miqdori va sintez tezligiga, ya'ni uning boshlang'ich massasi va yorqinligiga mutanosib. Quyosh uchun bajarilgan hisob-kitob 1010 yillik davrni ko'rsatadi. Katta yulduzlar o'z yoqilg'ilarini tezlikda yoqib, qisqa umr ko'rishadi. Kichik yulduzlar (qizil mittilar) yoqilg'ilarini juda sekin yoqib, o'nlab, yuzlab milliard yil yashaydilar. Hayotining oxirida ular shunchaki xiralashib boradilar. Bunday yulduzlarning yashash davri olam yoshidan (13,7 milliard yil) katta bo'lgani uchun massasi Quyoshnikining 85% idan kam yulduzlar, jumladan barcha qizil mittilar hali bosh ketma-ketlik oxiriga yetib bormagan.

Yulduzlar evolutsiyasida massadan tashqari geliydan og'irroq unsurlar ulushi ham muhim rol o'ynashi mumkin. Astronomiyada geliydan og'irroq barcha unsurlar „metall“ hisoblanadi va ushbu unsurlarning kimyoviy konsentratsiyasiga metallik deyiladi. Metallik yulduz yoqilg'isini yoqish vaqtiga ta'sir etishi, magnit maydonlari shakllanishini nazorat qilishi va yulduz shamoli kuchini o'zgartirishi mumkin. Eskiroq, II avlod yulduzlar atrofidagi molekular bulut tarkibi tufayli yoshroq, I avlod yulduzlarga nisbatan ancha kam metallikka ega bo'lishadi (vaqt o'tishi bilan eski yulduzlar o'chishi va atmosferalarini yirtishi ketidan bu bulutlar og'irroq unsurlarga to'lib boradi).

Bosh ketma-ketlikdan keyin
Asosiy maqola: Qizil gigant
Kamida 0,4 Quyosh massasili yulduzlar yadrolaridagi vodorod zahiralarini tugatib borar ekan, ularning tashqi qatlamlari sezilarli kengayib va sovib, yulduz qizil gigantga aylanadi. Masalan, taxminan 5 milliard yildan so'ng, Quyosh qizil gigantga aylangach, uning maksimum radiusi taqriban 1 astronomik birlikka (150 million km; hozirgi o'lchamidan 250 marta ko'p) kengayadi. Gigant sifatida Quyosh hozirgi massasining 30% ini yo'qotadi.

2,25 Quyosh massasigacha qizil gigantda vodorod sintezi yadroni o'rovchi qobiq qatlamda davom etadi. Oqibatda yadro kuchli siqilib, unda geliy sintezi boshlanadi va yulduz asta-sekin kichrayib, sirt haroratini oshirib boradi. Bundan-da kattaroq yulduzlarda yadro to'g'ridan-to'g'ri vodorod sintezlashdan geliy sintezlashga o'tadi.

Yulduz yadrosidagi geliyni yoqib tugatganidan keyin sintez uglerod va kisloroddan iborat yadro qobig'ida davom etadi. So'ng yulduz qizil gigant kabi, biroq sirt harorati yuqoriroq bo'lib, evolutsiyasini davom ettiradi.

Massiv yulduzlar
Asosiy maqola: Qizil supergigant
Geliy yoqish fazasida juda katta massali (>9 Quyosh massasi) yulduzlar kengayib qizil supergigantlarga aylanadi. Geliy sob bo'lgach, ular geliydan og'ir unsurlarni sintez qilishda davom etishlari mumkin.

Yadro harorat va bosim uglerodni sintezlashga yetarli bo'lguncha siqiladi. Ushbu jarayon davom etib, neon, kislorod va kremniy sintezlanishi fazalaridan o'tadi. Yulduz hayoti nihoyasiga kelib sintez yulduz qobiqlarida ham ro'y berishi mumkin. Har bir qobiq turli unsur sintezlaydi: eng tashqi qobiq vodorod, uning ostidagi qobiq geliyni va hk.

Yulduzning oxirgi bosqichi temir sintezlash bilan boshlanadi. Temir atomlari yadrolari mustahkam bog'langani tufayli ularning sintezi energiya chiqarmaydi, balki aksincha, energiya yutadi. Shu sabab bilan temir yadrolari bo'linsa ham energiya chiqmaydi. Nisbatan eski, juda massiv yulduzlar markazida inert temir yig'ilib boradi. Bu yulduzlardagi og'irroq unsurlar sirtga sizib chiqib, Wolf-Rayet yulduzi deb nomlanuvchi, atmosferasini qattiq shamollar yirtuvchi obyekt shakllanishi mumkin.

Kollaps
O'rtacha hajmli evolutsiyalangan yulduz tashqi qatlamlarini yirtib, sayyoraviy tumanlik hosil qiladi. Tashqi atmosfera tarqalganidan keyingi qoldiq 1,4 Quyosh massasidan yengil bo'lsa, u nisbatan mitti (Yerdek keladigan) obyektga aylanadi, bunday obyekt oq mitti deyilib, massasi kamligi tufayli unda siqilish ro'y bermaydi. Oq mitti ichidagi degenerat modda endi plazma bo'lmaydi. Oq mittilar juda uzoq vaqtdan keyin alal-oqibat qora mittilarga aylanadi.


Qisqichbaqa tumanligi, 1050-yillar atrofida birinchi kuzatilgan o'ta yangi yulduz qoldiqlari.
Kattaroq yulduzlarda sintez temir yadro o'z massasini dastaklamaydigan darajada massivlikka (>1,4 Quyosh massasi) yetguncha davom etadi. Ushbu yadro uning elektronlari protonlariga itarilib kirib, elektron tutilishi (teskari beta parchalanish) natijasida neytron va neytronlarni shakllantiradi. Bunday keskin siqilish (kollaps) ketidan hosil bo'ladigan zarb to'lqini yulduzning qolgan qismini portlatib, o'ta yangi yulduz hosil qiladi. O'ta yangi yulduzlar shunday yorqin-ki, ular yulduzning butunboshli ona galaktikasini ham porloqligi bilan vaqtincha to'sib qo'yishi mumkin. Somon Yo'lida kuzatilgan o'ta yangi yulduzlar qurollanmagan ko'z bilan bemalol aniqlangan.

Yulduz moddasining ko'p qismi portlash tufayli tarqab, tumanlik hosil qiladi (Qisqichbaqa tumanligi kabi) va uning qoldig'i o'zini pulsar yoki barster sifatida namoyon etuvchi neytron yulduzi, agar qoldiq massasi Quyoshnikidan 4 yoki undan ko'p marta oshiq bo'lsa, qora tuynuk bo'lib qoladi. Neytron yulduzidagi modda neytron-degenerat modda, deyilib, uning yadrosida ekzotik kvark modda yig'ilishi mumkin. Qora tuynuk ichidagi modda haqida esa hozirda ma'lumot yo'q.

O'layotgan yulduzlarning uchib chiqqan tashqi qatlamlari yangi yulduz shakllanishi paytida qayta ishlanishi mumkin og'ir unsurlarni o'z ichiga oladi. Bunday og'ir unsurlar tosh sayyoralar shakllanishiga imkon beradi. O'ta yangi yulduzdan portlab chiqqan modda va yulduz shamollari yulduzlararo muhitni shakllantirishda muhim rol o'ynaydi.

Tarqalishi

Oq mitti yulduz Sirius atrofidagi orbitasida (rassom tasavvuri). NASA rasmi
Koinotda yakka yulduzlardan tashqari, ikki yoki undan ko'p, bir-birining atrofida aylanuvchi, gravitatsiya bilan bog'langan karra yulduzlar tizimlari ham bor. Eng ko'p tarqalgan karrali yulduz qo'shaloq yulduzdir, biroq uch va undan oshiq yulduzli tizimlar ham topilgan. Orbital barqarorlik yuzasidan bunday yulduzlar ko'pincha o'zaro aylanuvchi qo'shaloq yulduzlar to'plamlari iyerarxiyasiga tartiblangan bo'ladi. Yulduz klasterlari deb ataluvchi kattaroq guruhlar ham mavjud. Ular bir necha yulduzdan iborat bo'sh-bayov yulduzlar guruhidan tortib yuz minglab yulduzlardan iborat bahaybat sharsimon yulduz klasterlarigacha bo'ladi.

Ko'pchilik yulduzlarning gravitatsiyaviy bog'langan karra yulduz tizimlarida bo'lishi uzoq vaqt taxmin etib kelingan. Bu massiv O va B sinf yulduzlari uchun to'g'ri, bunday yulduzlarning 80%i yulduz tizimlarida, deb hisoblanadi. Biroq kichikroq yulduzlar yakka holda mavjuddir, qizil mittilarning 25%igina yulduz yo'ldoshlarga ega. Barcha yulduzlarning 85%i qizil mitti bo'lgani uchun, Somon Yo'lidagi yulduzlarning aksariyati yolg'iz, deyish mumkin.

Yulduzlar olamda bir tekis tarqalmay, yulduzlararo gaz-chang bilan galaktikalarga to'plangan bo'ladi. Tipik galaktika yuz milliardlab yulduzlardan iborat, kuzatiladigan olamda 100 milliard (1011) dan ortiq galaktika mavjud. 2010-yilgi hisob-kitobga ko'ra yulduzlar soni 300 sekstillion (3 × 1023) ga yetadi. Galaktikalardan tashqarida (galaktikalararo fazoda) ham yulduzlar kashf etilgan.

Yerga Quyoshdan keyin eng yaqin yulduz Proxima Centauri bo'lib, u 39,9 trillion km yoki 4,2 yorug'lik yili uzoqlikdadir. Fazoviy moki orbital tezligida (8 km/s — deyarli 30 000 km/soat) harakatlanganda, u yerga yetib borish uchun taxminan 150 000 yil kerak bo'lur edi. Bunday masofalar, Quyosh tizimi girdi bilan birga galaktik disk ichida odatiy holdir. Yulduzlar sharsimon yulduz klasterlarida va galaktika markazlarida bir-birlariga yaqinroq, galaktika chetlarida esa uzoqroq joylashishlari mumkin.

Galaktika yadrosidan tashqarida yulduzlarning siyrakligi tufayli yulduzlar to'qnashuvi kamdan-kam sodir bo'ladi, deb taxmin qilinadi. Klaster yoki galaktikalar markazidek zichroq mintaqalarda to'qnashuvlar tez-tez bo'lib turishi mumkin. Bunday to'qnashuvlar ko'k qoloq yulduzlarni hosil qilishi mumkin. Bunday noyob yulduzlar bosh ketma-ketlikdagi boshqa yulduzlardagidek yorqin bo'lsa-da, sirt harorati yuqoriroq bo'ladi.

Tavsifi
Yulduzning deyarli barcha sifatlari, jumladan yorqinlik, hajm, evolutsiya, hayot davomiyligi va taqdiri uning boshlang'ich massasi bilan belgilanadi.

Yoshi
Aksariyat yulduzlar 1-10 milliard yoshda. Ayrim yulduzlar yoshi hatto 13,7 milliardga - olam yoshiga yaqin. Kashf etilgan eng qadimgi yulduz, HE 1523-0901, 13,2 milliard yoshdadir.

Yulduz qanchalik massiv bo'lsa, umri shuncha qisqa bo'ladi, chunki massiv yulduzlar o'z yadrolariga kattaroq bosim ko'rsatib, vodorodni tezroq yoqishga majbur qiladi. Eng massiv yulduzlar bir necha million yil yashasa, minimal massali (qizil mitti) yulduzlar yoqilg'ilarini juda sekin ishlatib, o'nlab, yuzlab milliard yil umr kechiradi.

Kimyoviy tuzilishi
Hozirgi Somon Yo'li galaktikasida shakllanayotgan yulduzlar massa nisbatidan 71% vodorod, 27% geliy, va oz miqdorda boshqa unsurlardan iborat. Og'ir unsurlar ulushi yulduz atmosferasidagi temir miqdori bilan o'lchanadi, chunki u keng tarqalgan va yutilish chiziqlari nisbatan yaqqol aniqlanadi. Ichida yulduzlar shakllanadigan molekular bulutlar o'ta yangi yulduzlar portlashi ketidan og'ir unsurlar bilan to'yingani uchun yulduz kimyoviy tarkibidan uning yoshini chiqarsa bo'ladi. Og'ir unsurlar ulushi shuningdek yulduz sayyoraviy tizimga ega yoki emasligi ehtimolini ko'rsatadi.

Eng kam temirli yulduz HE1327-2326 bo'lib, unda Quyoshdagi temir miqdorining atigi 1/200 000 qismi bor. Bunga zid o'laroq, metalga boy μ Leonis yulduzi Quyoshnikidan ikki, sayyorasi bor 14 Herculis esa deyarli uch baravar ko'p temirga ega. Shuningdek spektrida tayinli xrom va noyob yer unsurlari kabi unsurlar ko'pligini ko'rsatuvchi pekular yulduzlar ham mavjud.

Diametri

Yulduzlar hajmda keskin farqlanadilar. Tepadagi har bir rasmda o'ngdagi jism keyingi paneldagi chapdagi jismga teng. Yer 1-panelda o'ngda, Quyosh esa 3-panelda o'ngda.
Yerdan juda katta masofada bo'lgani uchun, Quyoshdan xorij barcha yulduzlar odam ko'ziga tungi osmondagi Yer atmosfera ta'sirida yiltirovchi yorug' nuqtalar bo'lib ko'rinadi. Quyosh ham yulduz, biroq u Yerga disk bo'lib ko'rinish va kun yorug'ini berish uchun yetarlicha yaqindir. Quyoshdan tashqari eng ko'rinma yorqin yulduz R Doradus bo'lib, uning burchak diametri 0,057 arksoniyadir.

Ko'pchilik yulduzlarning disklari zamonaviy yerdagi teleskoplar bilan kuzatish uchun burchak o'lchamda juda kichikdir, shuning uchun ularni interferometr teleskoplar bilan kuzatiladi. Yulduz burchak kattaligini o'lchashning yana bir usuli qoplanish orqalidir. Yulduzning Oy tomonidan qoplanganidagi yorqinligi kamayishini o'lchash orqali yulduz burchak diametri hisoblanadi.

Yulduzlar hajmda 20–40 km diametrli neytron yulduzlardan to Betelgeyze kabi diametri Quyoshnikidan 650 marta oshiq (900 000 000 km) supergigantlargacha keladi. Biroq Betelgeyzening zichligi Quyoshnikidan ancha past.

Kinematikasi
Asosiy maqola: Yulduzlar kinematikasi

Hulkar, Buzoq yulduz turkumidagi siyrak klaster. Bu yulduzlar fazoda birga harakatlanadi. NASA fotosi
Yulduzning Quyoshga nisbatan harakati yulduz kelib chiqishi va yoshi, shuningdek uning atrofidagi galaktika tuzilishi va evolutsiyasi haqida foydali ma'lumot berishi mumkin. Yulduz harakatiga Quyoshdan yoki Quyoshga tomon radial tezlik va o'z harakati deb ataladigan burchak harakati kiradi.

Burchak tezligi yulduz spektr chiziqlaridagi doppler samarasi yordamida o'lchanib, km/s birlikda ifoda etiladi. Yulduzning o'z harakati yiliga milliarksoniyalarda aniq astrometrik o'lchanadi. Yulduz parallaksini aniqlab, uning o'z harakatidan tezlikni chiqarish mumkin. O'z harakati yuqori yulduzlar odatda Quyoshga yaqinroq joylashadi, bu ularni parallaks o'lchashda qulaydir.

Harakatining ikkala qiymatlari aniqlangach, yulduzning Quyoshga yoki galaktikaga nisbatan fazoviy tezligi hisoblanishi mumkin bo'ladi. Yaqinroq yulduzlarda yangi, I avlod yulduzlari tezligi eski, II avlod yulduzlarinikidan kamroq bo'lishi kuzatilgan. Eskiroq yulduzlar galaktika tekisligiga oqqan elliptik orbitada harakatlanadi. Yaqinroq yulduzlar kinematikasini solishtirish natijasida shuningdek yulduzlar birlashmalari aniqlangan. Bular ehtimol bir molekular bulutda shakllangan yulduzlardir.

Magnit maydoni
Asosiy maqola: Yulduzlar magnit maydoni

SU Aur (T Tauri tipli yosh yulduz) sirt magnit maydoni, Zeeman-Doppler vizualizatsiyasi yordamida ishlangan.
Yulduz magnit maydoni uning ichidagi konvektiv oqimlar bo'lib turadigan mintaqalarida hosil bo'ladi. Konduktiv plazmaning bunday harakati dinamo kabi magnit maydon paydo qiladi, bu maydon yulduzdan tashqariga ham cho'ziladi. Magnit maydon kuchi yulduz massasi va tuzilishiga, sirt magnit faolligi esa yulduzning o'z o'qi atrofida aylanish tezligiga bog'liq. Bunday sirt faolligi yulduz dog'lari deb ataladigan kuchli magnit maydonli va sovuqroq mintaqalarni yaratadi. Faol mintaqalardan yulduz tojiga toj sirtmoqlari deb nomlanadigan yoysimon magnit maydonlari chiqishi mumkin. Shu magnit maydoni tufayli yuqori energiyali zarrachalar otilib chiqishiga esa yulduz chaqnashi deyiladi.

Yosh, tez aylanuvchi yulduzlar o'zlarining magnit maydonlari tufayli yuqori darajadagi sirt faolligiga ega bo'lishi kuzatiladi. Magnit maydoni yulduz shamoliga ta'sir etib, yulduz keksayishi sari uning aylanishini sekinlashtirishi mumkin. Natijada Quyosh kabi eski yulduzlar sekinroq aylanib, sirt faolligi nisbatan oz bo'ladi. Sekin aylanuvchi yulduzlar faolligi darajasi davriy o'zgarib, bir qancha vaqtga o'chishi ham mumkin. Masalan, Maunder minimumi paytida Quyoshda 70 yil deyarli chaqnash sodir bo'lmagan.

Massasi
Asosiy maqola: Yulduzlar massasi
Bizga ma'lum eng massiv yulduzlardan biri Eta Carinae bo'lib, uning massasi Quyoshnikida 100–150 marta ortiq; uning hayot davomiyligi juda qisqa — bir necha million yil xolos. Arches klasterini o'rganish natijasida 150 Quyosh massasi hozirgi olamdagi yulduzlar uchun eng katta massa ekanligi aniqlandi. Bunday cheklanish sababi to'laligicha ma'lum emas, sabab sifatida atmosferadan gazlarni koinotga chiqarmay eng ko'p nurlanish qiymatini aniqlovchi Eddington chegarasi taxmin etiladi. Biroq R136a1 nomli yulduz (RMC 136a klasterida) Quyoshdan 265 marta massivroq ekanligi aniqlangan, bu bunday chegarani shubha ostiga qo'yadi. Tadqiqot shuni ko'rsatdiki, R136dagi massiv yulduzlar qo'shaloq yulduzlar to'qnashuvi va birlashishi natijasida hosil bo'lib, 150 Quyosh massasi chegarasidan tashqariga chiqishni ilojli qilgan.


NGC 1999 qaytaruvchi tumanligi markazdagi 3,5 Quyosh massasili o'zgaruvchi V380 Orionis yulduzi tomonidan yoritiladi. Qora osmon bo'lagi avvallari taxmin etilganidek qorong'u tumanlik bo'lmay, shunchaki ulkan bo'shliqdir. NASA surati
Katta Portlashdan keyin birinchi shakllangan yulduzlar tarkibida litiy va undan og'irroq unsurlar bo'lmagani uchun 300 Quyosh massasigacha yoki undan ortiq bo'lgan bo'lishi mumkin.. Bu supermasiv III avlod yulduzlar endilikda yo'q, deb taxmin etiladi.

Massasi Yupiternikidan 93 marta oshiq AB Doradus C yadrosida yadroviy sintez ketayotgan eng yengil yulduz hisoblanadi. Metalligi Quyoshnikidek bo'lgan va yadrosida hamon sintez bo'layotgan yulduzlar uchun nazariy minimum massa taxminan 75 Yupiter massasidir. Metallik juda past bo'lgan holda esa eng kam massa Quyosh massasining 8,3% qismi bo'lishi mumkin. Bundan-da kichikroq obyektlar jigarrang mittilar deyilib, gaz gigantlari va yulduzlar orasidagi yaxshi ta'riflanmagan sohada yotadi.

Yulduz radiusi va massasi uning sirt tortishish kuchini belgilaydi. Bahaybat yulduzlar bosh ketma-ketlikdagi yulduzlardan ancha kuchsizroq sirt gravitatsiyasi hosil qilsa, oq mitti kabi degenerat, zich yulduzlar kuchli gravitatsiya maydonini yaratadi. Sirt gravitatsiyasi yulduz spektriga ta'sir etishi mumkin, masalan kuchli gravitatsiya yutilish chiziqlarining kengayishiga sabab bo'ladi.

Yulduzlar yadroviy sintezi nihoyasiga yetib borar ekan, ba'zan evolutsiyaviy tarziga asoslanib massalariga ko'ra guruhlanadilar. 0,5 Quyosh massasidan yengil juda oz massali yulduzlar gigantlarning asimptotik tarmog'iga (GAT) kirmay to'g'ri oq mittilarga evolutsiyalanadi. 1,8-2,2 Quyosh massasili oz massali yulduzlar GATga kiradi va geliy yadro hosil qiladi. O'rta massali yulduzlar geliy sintezini kechirib, uglerod-kislorod yadro hosil qiladi. Kamida 7-10 Quyosh massasili massiv yulduzlar uglerod sintezini kechirib, o'ta yangi yulduz portlashi natijasida halok bo'ladi.

Aylanishi
Asosiy maqola: Yulduz aylanishi
Yulduzlarning o'z o'qi atrofida aylanishi tezligi spektroskopik o'lchov orqali taqriban, yulduz dog'lari aylanishini kuzatish orqali esa aniqroq hisoblanishi mumkin. Yosh yulduzlar tez aylanib, ekvatoridagi tezlik 100 km/s dan oshishi mumkin. Masalan, Achernar B sinf yulduzi ekvatori 225 km/s yoki undan tezroq aylanadi, markazdan qochma kuch uning ekvatorial diametrini qutbiy diametriga nisbatan 50% ga cho'zib, yassilashtirgan. Bunday aylanish yulduz bo'linib ketadigan kritik 300 km/s tezlikdan sal sekinroq. Taqqoslash uchun, Quyoshning o'z o'qi atrofida aylanish davri 25-35 kun bo'lib, ekvatorial tezligi atigi 1,994 km/s dir. Bosh ketma-ketlikdagi yulduzlar aylanishini magnit maydoni va yulduz shamoli sezilarli sekinlashtiradi.

Ixcham yulduzlar o'z o'qi atrofida tez aylangani tufayli kuchli siqiladilar. Biroq ular burchak momentini saqlash — aylanuvchi jismning hajmini kamaytirishini kompensatsiyalash uchun aylanish tezligini oshirish natijasida kelib chiqadigan tezlik bilan solishtirganda sekinroq aylanadi. Yulduz burchak momentining katta qismi yulduz shamoli sababli massa yo'qolishidan kamayadi. Bunga qaramay, pulsarning aylanish tezligi juda katta bo'lishi mumkin. Masalan, Qisqichbaqa tumanligi markazidagi pulsar soniyasiga 30 marta aylanadi. Pulsar aylanish tezligi nurlanish evaziga asta sekinlashib boradi.

Harorati
Bosh ketma-ketlikdagi yulduz sirt harorati uning yadrosidagi energiya ishlab chiqarilishi jadalligi va radiusiga bog'liq bo'lib, yulduzning rang ko'rsatkichidan aniqlanadi. U odatda energiyasini yulduzdek yorqinlikda nurlatuvchi ideal qora jism harorati bo'lmish samarali harorat sifatida beriladi. Bunda samarali harorat faqatgina o'rtacha harorat ekanligiga diqqat qaratish lozim, chunki yulduzlar harorati yadrodan atmosferaga tomon tobora pasayib boradi. Yulduz yadrosidagi harorat bir necha million kelvinga yetadi.

Yulduz harorati turli unsurlarning energizatsiyasi yoki ionizatsiyasi jadalligini belgilab, spektrda xarakterli yutilish chiziqlarini hosil etadi. Yulduz sirt harorati, uning absolut yulduz kattaligi va yutilish xususiyatlari bilan birgalikda yulduzni sinflantirishda ishlatiladi.

Bosh ketma-ketlikdagi massiv yulduzlar sirt harorati 50 000 K ga yetadi. Quyosh kabi kichikroq yulduzlar sirt harorati bir necha ming kelvin bo'ladi. Qizil gigantlar nisbatan sovuqroq — ularning sirt harorati 3 600 K atrofida, biroq ularning sirti katta bo'lgani uchun yorqinligi ham katta.

Nurlanishi
Energiya yulduzlar tomonidan nukleosintez yon mahsuli o'laroq chiqarilib, fazoga ham elektromagnit nurlanish, ham zarracha nurlanishi sifatida tarqaladi. Zarrachalar nurlanishi yulduz shamoli (u yulduz tashqi qatlamidan chiqadigan erkin proton, alfa va beta zarrachalar kabi elektrlangan zarrachalardan iborat) va yadrodan chiqadigan neytrinolar sifatida namoyon bo'ladi.

Yadroda energiya chiqarilishi sababli yulduzlar yorqin charaqlaydi: har atom yadrolari to'qnashuvi reaksiyasi natijasida gamma nurlanish fotonlari ajraladi. Bu energiya yulduz tashqi qatlamiga yetguncha elektromagnit energiyaning boshqa shakllariga, jumladan, ko'rinuvchi yorug'likka aylanadi.

Yulduzning ko'rinuvchi yorug'lik pik chastotasi bilan belgilanuvchi rangi yulduz tashqi qatlamlari, jumladan fotosferaga bog'liq. Ko'rinuvchi yorug'likdan tashqari yulduzlar shuningdek odam ko'ziga ko'rinmas elektromagnit nurlanish ham chiqaradi. Umuman aytganda yulduz elektromagnit nurlanishi radiochastota va infraqizildan to ultrabinafsha, rentgen va gamma nurlanishgacha butun elektromagnit spektrni qoplaydi. Yulduz elektromagnit nurlanishining barcha komponentlari muhimdir.

Yulduz spektrlarini ishlatib, astronomlar yulduz sirt harorati, sirt gravitatsiyasi, metalligi va aylanish tezligini aniqlay olishadi. Yulduzgacha masofa ma'lum bo'lsa, uning yorqinligini ham chiqarsa bo'ladi. Massa, radius, sirt gravitatsiyasi va aylanish davri mavjud yulduz modellariga binoan aniqlanishi mumkin (qo'shaloq yulduzlar massasini to'g'ridan-to'g'ri chiqarish mumkin; yulduz massasi shuningdek gravitatsiyaviy mikrolinzalash usuli bilan ham hisoblanadi). Bu parametrlar bilan astronomlar yulduz yoshini ham hisoblay oladilar.

Yorqinligi
Astronomiyada yorqinlik atamasi ostida yulduz vaqt birligida chiqaradigan yorug'lik va boshqa nurlanish energiyasi miqdori tushuniladi. Yulduz yorqinligi uning radiusi va sirt haroratiga bog'liq. Biroq aksariyat yulduzlar nurlanishi bir tekis oqimda emas. Masalan, tez aylanuvchi Vega yulduzi qutblarida energiya oqimi uning ekvatoriga nisbatan kuchliroq.

Harorati va yorqinligi o'rtachadan past sohalar yulduz dog'lari, deyiladi. Quyosh kabi kichik, mitti yulduzlar diskida bunday dog'lar siyrak va kichik bo'ladi. Kattaroq, gigant yulduzlarda esa dog'lar katta va ko'zga tashlanadigan bo'ladi, shuningdek ularning terminatori qorong'iroq bo'lishi kuzatiladi. Ya'ni yorqinlik yulduz diskiga tomon kamayib boradi. UV Ceti kabi qizil mitti chaqnovchi yulduzlar ham yaqqol dog'larga ega bo'lishi mumkin.

Yulduz kattaligi
Asosiy maqola: Ko'rinma yulduz kattaligi
Asosiy maqola: Absolut yulduz kattaligi
Yulduzning ko'rinma porloqligi ko'rinma yulduz kattaligi (yoki magnitudasi) bilan o'lchanadi. Ko'rinma yulduz kattaligi Yerdan yulduzning ko'rinish porloqligidir. Shuningdek absolut yulduz kattaligi degan o'lchov ham bor, u yulduz va Yer orasidagi masofa 10 parsek (32,6 yorug'lik yili) bo'lganda Yerga qanday porloqlikda ko'rinishini bildiradi.

Yulduz kattaligidan porloqroq yulduzlar soni
Ko'rinma
kattalik	Yulduzlar
soni
0	4
1	15
2	48
3	171
4	513
5	1,602
6	4,800
7	14,000
Yulduz kattaliklari logarifmik shkalada joylashgan: yulduz kattaligidagi bir farq porloqlik 2,5 marta (100 ning 5-darajali ildizi taxminan 2,512 ga teng) farqlanishini bildiradi. Demak, birinchi kattalikli (+1,00) yulduz ikkinchi kattalikdagi (+2,00) yulduzdan 2,5 baravar, oltinchi kattalikdagi (+6,00) yulduzdan esa 100 baravar porloqroq. Toza havoda ko'zi o'tkir odam ko'ra oladigan eng ojiz yulduzlar kattaligi +6 dir.

Yulduz kattaligini bildiruvchi son qancha kichik bo'lsa, yulduz shuncha porloq bo'ladi va aksincha. Eng porloq yulduzlarning yulduz kattaliklari manfiy (0 dan kichik). Ikki yulduz porloqliklari orasidagi farqni (ΔL) hisoblash uchun xiraroq yulduz kattaligidan (mx) porloqroq yulduz kattaligi (mp) ayirib, 2,512 asos sonni chiqqan ayirma darajasiga oshiriladi:

Δ
�
=
�
x
−
�
p
{\displaystyle \Delta {m}=m_{\mathrm {x} }-m_{\mathrm {p} }}
2
,
512
Δ
�
=
Δ
�
{\displaystyle 2,512^{\Delta {m}}=\Delta {L}}
Yorqinligi va Yerdan uzoqligiga qarab, absolut kattalik (M) ko'rinma kattalikka (m) ekvivalent emas; masalan, Sirius ko'rinma yulduz kattaligi −1,44 ga, absolut yulduz kattaligi esa +1,41 ga teng.

Quyoshning ko'rinma yulduz kattaligi −26,7, biroq absolut yulduz kattaligi esa atigi +4,83. Sirius, tungi osmondagi eng porloq yulduz, Quyoshdan taxminan 23 marta yorqinroq bo'lsa, tungi osmonda ikkinchi eng porloq Kanopus yulduzi (absolut kattaligi -5,33) Quyoshdan 14 000 ming marta yorqinroqdir. Kanopus Siriusga nisbatan juda yorqinroq, lekin Sirius Yer uchun porloqroq ko'rinadi. Sababi Sirius Yerda 8,6 yorug'lik yili uzoqlikda, Kanopus esa ancha uzoqroq joylashgan — ungacha masofa 310 yorug'lik yilidir.

2006-yilga ko'ra eng katta absolut yulduz kattaligiga ega yulduz LBV 1806-20 bo'lib, magnitudasi −14,2 ga teng. Bu yulduz Quyoshdan kamida 5 000 000 marta yorqinroq. Bizga ma'lum yorqinligi eng kam yulduzlar NGC 6397 klasterida joylashgan. Bu klasterdagi eng zaif qizil mittilar magnitudasi 26, shuningdek 28 magnitudali oq mitti ham kashf etilgan. Bu yulduzlar shunchalik xiraki, ularning porloqligi Yerdan qaralganda Oyda yoqilgan shamnikidek keladi.

Tasnifi
Turli sinf yulduzlar uchun
sirt harorati farqlari
Sinf	Harorat	Etalon yulduz
O	33 000 K yoki ko'p	Zeta Ophiuchi
B	10 500–30 000 K	Rigel
A	7 500–10 000 K	Altair
F	6 000–7 200 K	Procyon A
G	5 500–6 000 K	Quyosh
K	4 000–5 250 K	Epsilon Indi
M	2 600–3 850 K	Proxima Centauri
Asosiy maqola: Yulduzlar tasnifi
Zamonaviy yulduz sinflantirish XX asr boshlarida kelib chiqib, neytral vodorod radiochizig'i kuchiga asoslangan holda yulduzlar A dan Q gacha sinflarga ajratilgan. U paytda vodorod chizig'iga harorat katta ta'sir etishi noma'lum edi; vodorod chizig'i 9000 K atrofida cho'qqiga chiqib, undan baland yoki past haroratlarda kuchsizlashadi. Tasnif harorat bo'yicha qayta tartibga solinib, zamonaviy tarxga yaqin keldi.

Yulduzlar spektrlariga ko'ra bir harf bilan belgilanadigan turli sinflarga ajratiladi, O eng issiq yulduz sinfi bo'lsa, M sinfidagi yulduz shunday sovuq-ki, uning atmosferasida molekulalar shakllanishi mumkin. Sirt harorati kamayishi bo'yicha sinflar quyidagicha: O, B, A, F, G, K va M. Kamyob spektr tiplar uchun maxsus sinflar mavjud. Ulardan eng keng tarqalganlari L va T bo'lib, bu sinflarga eng sovuq kichik massali yulduzlar va jigarrang mittilar kiradi. Har bir harf harorat kamayishi bo'ylab 0 dan 9 gacha 10 ta ostqismga ega. Biroq ushbu tizim ekstremal yuqori haroratlarda buziladi: O0 va O1 yulduzlar mavjud bo'lmasligi mumkin.

Yulduzlar shuningdek spektr chiziqlaridagi yorqinlik samaralariga ko'ra ham sinflarga ajratilishi mumkin, bu samaralar ularning hajmi va sirt gravitatsiyasiga bog'liq. Bular 0 (gipergigantlar) va III (gigantlar) dan to V (bosh ketma-ketlik mittilari) gacha bo'ladi; ayrim olimlar VII (oq mittilar) sinfini ham qo'shishadi. Aksariyat yulduzlar vodorod sintezi bilan mashg'ul bosh ketma-ketlikka oid. Absolut yulduz kattaligi va spektr tipiga ko'ra grafik chizilganda bunday yulduzlar tor, diagonal chiziqqa tushadi. Quyosh bosh ketma-ketlikdagi G2V sinfli sariq mitti bo'lib, harorat va hajmda o'rtachadir.

Kichik harflar bilan belgilanadigan qo'shimcha nomenklatura spektrning qiziqarli xususiyatlarini bildirish uchun ishlatiladi. Masalan, „e“ emissiya chiziqlari borligini; „m“ metallar darajasi yuqoriligini, „var“ esa spektr tipi o'zgarib turishini bildiradi.

Oq mitti yulduzlar D harfi bilan boshlanuvchi alohida sinfga joylashtirilgan. Bu sinf spektr chiziqlariga ko'ra yana DA, DB, DC, DO, DZ va DQ sinflariga bo'linadi. Ushbu sinflar nomiga harorat ko'rsatkichi ham qo'shiladi.

O'zgaruvchi yulduzlar
Asosiy maqola: O'zgaruvchi yulduz

Tebranuvchi o'zgaruvchi yulduz Miraning asimmetrik ko'rinishi. NASA HST surati
O'zgaruvchi yulduzlar ichki yoki tashqi xususiyatlari tufayli yorqinliklarida davriy yoki tasodifiy o'zgarishlar bo'lib turadi. Ichki o'zgaruvchi yulduzlar uchta prinsipial guruhga ajratiladi.

Evolutsiyasi paytida ayrim yulduzlar pulsatsiyalanuvchi o'zgaruvchi yulduz fazasidan o'tadi. Pulsatsiyalanuvchi yulduzlar hajmiga qarab bir necha daqiqadan bir necha yillargacha davriylik bilan radiusi va yorqinligini o'zgartirib turadi. Bu turkumga Sefeidasimon yulduzlar va uzoq davriylikli Mirida yulduzlar kiradi.

Chaqnash yoki massiv otilib chiqish hodisalari tufayli yorqinligini keskin oshiruvchi yulduzlar eruptiv o'zgaruvchilar toifasiga kiradi. Bu guruhga protoyulduzlar, Wolf-Rayet va chaqnovchi yulduzlar hamda gigant va supergigantlar kiradi.

Kataklizmik yoki portlovchi o'zgaruvchilar xususiyatlari dramatik o'zgaradi. Bu guruhga yangi va o'ta yangi yulduzlar kiradi. Tarkibida oq mitti bo'lgan qo'shaloq yulduz tizimi yangi va 1a tipli o'ta yangi yorqin yulduz portlashlarini boshidan kechirishi mumkin. Portlash oq mitti qo'shni yulduz vodorodini o'ziga tortib, sintez boshlanadigan massaga yetkazganida ro'y beradi. Ba'zi yangi yulduzlar takroriy bo'lib, o'rta amplitudali davriy portlashlarni boshidan kechiradi.

Yulduzlar yorqinligi o'zgarishiga shuningdek tutiluvchi qo'shaloq yulduzlar, kuchli dog'lar chiqaruvchi aylanuvchi yulduzlar kabi tashqi faktorlar ham sabab bo'lishi mumkin. Tutiluvchi qo'shaloq yulduzga Algol misol bo'ladi, uning yulduz kattaligi 2,87 kun davriylik bilan 2,3 va 3,5 orasida o'zgarib turadi.

Tuzilishi
Asosiy maqola: Yulduz tuzilishi
Barqaror yulduz ich qismi gidrostatik muvozanatdadir: har qanday kichik hajmdagi kuchlar bir-birini kompensatsiyalaydi. Muvozanatlashgan kuchlar yulduz ichkarisiga qaratilgan gravitatsiyaviy va tashqarisiga qaratilgan gradiyent bosim kuchlaridir. Bosim gradiyenti plazma harorati gradiyenti tomonidan belgilanadi; yulduz tashqi qismlari uning yadrosidan sovuqroq. Bosh ketma-ketlikdagi yoki gigant yulduz yadrosidagi harorat — kamida 107 K. Bosh ketma-ketlik yulduzida vodorod yoqilayotgan yadrodagi harorat va bosim termoyadroviy reaksiya olib borish va yulduz kollapsining oldini olish uchun yetarli bo'ladi.

Yulduz ichida atom yadrolari parchalanar ekan, ular gamma nurlanish shaklida energiya chiqaradi. Bu fotonlar atrofdagi plazma bilan ta'sirlashib, yadroning issiqlik energiyasini oshiradi. Bosh ketma-ketlikdagi yulduzlar vodorodni geliyga ayalantirib, asta-sekin yadroda geliy yig'ib boradilar. Oqibatda geliy miqdori oshib ketib, yadroda energiya chiqarilishi to'xtaydi. 0,4 va undan ortiq Quyosh massasili yulduzlarda reaksiya geliy yadroni o'rab turuvchi va sekin o'sib boruvchi degenerat qobiqqa ko'chadi.

Gidrostatik muvozanatdan tashqari, barqaror yulduz ichida issiqlik muvozanati ham ushlab turiladi. Ichkaridan tashqariga uzluksiz harorat gradiyenti oqib, issiqlik energiyasi har qatlamda sobit saqlanib turadi.


Ushbu diagramma Quyosh tipli yulduz kesimini ko'rsatadi. NASA rasmi
Yulduz ichida energiya oqimini ushlab turuvchi mintaqaga nurlanish hududi deyiladi. Bu mintaqada plazma perturbatsiyasi bo'lmay, har qanday massiv harakatlar to'xtatiladi. Aks holda plazma beqaror bo'lib qolib, konveksiya boshlanadi va mintaqa konveksiya hududiga aylanadi. Bu hol juda yuqori energiya oqimlari bo'ladigan mintaqalarda, masalan, yadro yaqinida yoki yuqori xiralik qatlamlarida ro'y berishi mumkin.

Bosh ketma-ketlikdagi yulduz tashqi qatlamida konveksiya bo'lish-bo'lmasligi uning massasiga bog'liq. Quyoshdan bir necha marta massivroq yulduzlarda konveksiya hududi chuqur ichkarida, nurlanish hududi esa tashqi qatlamlarda bo'ladi. Quyosh kabi kichikroq yulduzlarda esa aksincha, konveksiya hududi tashqariroqda joylashadi. 0,4 Quyosh massasidan yengilroq qizil mittilar butunlay konvektivdirlar, bu ularda geliy yadrosi yig'ilishiga yo'l qo'ymaydi. Ko'p yulduzlarda konvektiv hududlar joylashuvi vaqt o'tishi bilan o'zgarib turadi.

Yulduzning kuzativchiga ko'rinadigan qismi fotosfera deyiladi. Bu qatlamda yulduz plazmasi yorug'lik fotonlari uchun shaffof bo'ladi. Bu yerdan yadrodan chiqayotgan energiya fazoga tarqaydi. Yulduz dog'lari aynan shu fotosferada hosil bo'ladi.

Fotosferadan tepada esa yulduz atmosferasi bo'ladi. Quyosh kabi bosh ketma-ketlik yulduzida atmosferaning eng quyi qatlami xromosfera mintaqasi bo'lib, unda spikulalar shakllanadi va yulduz chaqnashlari ro'y beradi. Xromosferadan teparoqda o'tish mintaqasi bo'lib, unda harorat atigi 100 km balandlikdayoq keskin ko'tariladi. Undan tepada esa yulduz toji bo'lib, u yerdagi o'ta qizigan plazma bir necha million kilometrga cho'zilishi mumkin. Toj mavjudligi yulduz konvektiv hududining tashqi qatlamlarda yotishiga bog'liq. Yuqori haroratli bo'lishiga qaramay, toj juda kam yorug'lik chiqaradi. Masalan, Quyosh toji faqatgina Quyosh tutilishi paytida ko'rinadi.

Tojdan teparoqda plazma zarrachalari shamoli esib, yulduzlararo muhitgacha tarqaladi. Quyosh shamoli geliosfera dab atalmish pufaksimon mintaqadan tashqariga chiqadi.

Termoyadroviy reaksiya yo'llari
Asosiy maqola: Yulduz nukleosintezi

Proton-proton sikli

Uglerod-azot-kislorod sikli
Yulduzlar qa'rida yulduz massasi va tarkibiga ko'ra turli xil termoyadroviy reaksiyalar kechadi. Bu reaksiyalar majmuiga yulduz nukleosintezi deyiladi. Sintezlangan atom yadrosi sof massasi reagentlar massasi yig'indisidan kichik. Qolgan massa massa va energiya ekvivalentligi (E = mc2) qonuniga binoan elektromagnit energiya sifatida ajralib chiqadi.

Vodorod sintezi jarayoni haroratga sezgir bo'lib, yadro haroratining ozgina ko'tarilishi sintez jadalligini ancha oshiradi. Natijada bosh ketma-ketlikdagi yulduzlar yadrosidagi harorat M-sinf yulduzlar uchun 4 milliondan massiv O-sinf yulduzlar uchun 40 million kelvin oraliqda bo'ladi.

Yadrosi 10 million kelvingacha qizigan Quyoshda vodorod geliyga proton-proton sikli deb ataladigan reaksiyda aylanadi:: 41H → 22H + 2e+ + 2νe (4,0 MeV + 1,0 MeV): 21H + 22H → 23He + 2γ (5,5 MeV): 23He → 4He + 21H (12,9 MeV)

Bu reaksiyalar quyidagi reaksiyaga olib keladi:: 41H → 4He + 2e+ + 2γ + 2νe (26,7 MeV)

bu yerda e+ — pozitron, γ — gamma nurlanish fotoni, νe — neytrino, H va He — mos ravishda vodorod va geliy izotoplari. Bu reaksiya natijasida millionlab elektron volt energiya chiqadi (eV juda kichik energiya miqdori, shuning uchun bu energiya katta emas). Biroq bir vaqtda bunday reaksiyalarning juda ulkan miqdori sodir bo'lgani uchun yulduz nurlanishi kuchli bo'ladi.

Sintez uchun kerakli minimal massa
Unsur	Quyosh
massasi
Vodorod	0,01
Geliy	0,4
Uglerod	5
Neon	8
Massivroq yulduzlarda geliy katalizatori uglerod bo'lgan uglerod-azot-kislorod siklida ajralib chiqadi.

Massasi 0,5 va 10 Quyosh massasi oralig'ida, yadrosi 100 million kelvinda bo'lgan evolutsiyalangan yulduzlarda geliy berilliy ishtirokidagi uchlamchi alfa jarayonida uglerodga aylanishi mumkin:

4He + 4He + 92 keV → 8*Be
4He + 8*Be + 67 keV → 12*C
12*C → 12C + γ + 7,4 MeV
Natijaviy reaksiya quyidagicha:: 34He → 12C + γ + 7,2 MeV

Massiv yulduzlarning siqilayotgan yadrosida og'irroq unsurlar neon yadroviy yonishi va kislorod yadroviy yonishi jarayonlarida ham yoqilishi mumkin. Yulduz nukleosintezining oxirgi bosqichi kremniy yadroviy yonishi bo'lib, unda barqaror temir-56 izotopi ajralib chiqadi. Bundan so'ng sintez faqatgina endotermik jarayon orqali davom etishi, qolgan energiya faqat gravitatsiyaviy siqilish natijasida chiqishi mumkin.

Quyidagi misolda massasi Quyoshnikidan 20 marta katta bo'lgan yulduz qancha vaqtda yadroviy yoqilg'isini yondirib bitkazishi ko'rsatilgan. Bosh ketma-ketlikdagi O-sinf yulduzi uchun bu 8 Quyosh radiusi va 62 000 Quyosh yorqinligi demaktir.
